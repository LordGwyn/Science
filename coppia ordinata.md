# Coppia Ordinata

In matematica con il termine coppia o con il termine equivalente più esplicito **coppia ordinata** si intende una collezione di due oggetti tra i quali si possa distinguere un primo componente da un secondo componente, e si tratta del caso più semplice del concetto più generale di [[ennupla ordinata]]. La coppia che ha come primo componente un oggetto identificato da *a* e come secondo un oggetto identificato da *b* viene denotata con la scrittura:
$$ \langle a,b \rangle $$
o con la scrittura:
$$ ( a,b ) $$

una coppia ordinata si distingue da un insieme di due elementi per il fatto che $(a,b)$ è diverso da $(b,a)$. Di conseguenza due coppie ordinate $(a_1,b_1)$ e $(a_2,b_2)$ sono uguali se e solo se $a_1$ è uguale a $a_2$ e $b_1$ è uguale a $b_2$. Questa è la principale proprietà delle coppie ordinate, e pertanto qualunque definizione si dia di coppia ordinata, bisogna che a partire da essa sia possibile dimostrare il seguente teorema:
$$ (a_1,b_1) = (a_2,b_2) \iff a_1 = a_2 \wedge b_1 = b_2$$